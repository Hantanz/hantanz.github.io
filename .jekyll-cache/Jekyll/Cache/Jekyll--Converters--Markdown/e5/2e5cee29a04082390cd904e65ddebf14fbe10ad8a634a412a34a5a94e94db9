I"#<p>அறநெறி காட்டும் அன்பு வழி</p>

<p>“அன்பே தெய்வம்” என்பது சைவசமயத்தின் தாரகமந்திரம். அந்தத் தெய்வீக அன்பின் மூலம் இறையருளை எவ்வாறு பெற்று இன்புற்றுத் தெளியலாம் என்பதை தெளிய வைப்பது அறநெறிக் கல்வியின் நோக்கமாகும். இந்தோக்கத்திற்கு இலக்காக சைவசமயக் கொள்கைகளை அறிந்து கல்வி அறிவு ஒழுக்கமுறைகள் ஆசாரங்களை கைக்கொள்ளும் வீதம் ஆகியவற்றிற்கு அறநெறிக்கல்வி வழியமைக்கின்றதென்றால் அது மிகையாகாது.</p>

<p>ஒவ்வொரு ஞாயிற்றுக்கிழமைகளிலும் அறநெறிக்கு ஆயலோடு வரும் அன்புச் சிறார்களின் முகங்களைக் காணும் போதெல்லாம் என்னுள்ளே ஓர் இலட்சியவெறி தாண்டவமாடத் தொடங்கிவிடும். நாகரீகம் என்ற போர்வையிலே கிடக்கும் இவ்வுலகில் இந்துசமயப் பண்பாடுகள் ; கலாசார நடையுடை பாவனைகள், இந்துசமய ஒழுக்கங்கள் ஆகியவற்றை இச்சிறார்கள் மூலமாவது தலைநிமிரச்செய்யலாம் என்ற நமபிக்கையே தொடர்ந்து அறநெறியில் கடமையாற்றும் எனது நோக்கமாகும். குறிப்பாக நாம் எந்த வடிவத்தில் இறைவனை வணங்கினாலும் அது அன்பின் காரணமாகவே அமைகிறது. “கடவுளிடம் நாம் செலுத்த வேண்டியது அன்பு தவிர பயம் இல்லை” என்பதை சுவாமி விவேகானந்தர் அழகாக எடுத்துரைத்தார்.</p>

<p>மதங்கள் மனிதத்தை வாழவைக்கின்றன. அன்றாட வாழ்க்கை முறையோடு இணைந்து வாழ வழிக்காட்டுவதே தர்மம். இறைவனை அப்பனாக அம்மையாக உறவினராக தோழனாக கண்டு அனுபவித்தவர்களும் அன்பால் இறைவனை அடிமையாக்கியவர்களும் இந்துக்களே, இசையால் இறைவனை வசமாக்கி அவன் மூலமாக தன் காரியங்களில் வெற்றியும் களிப்பும் பெற்றவர்கள் உண்மையான அடியார்கள் என்றால் மிகையாகாது. ஒவ்வொருவரும் காலைமுதல் இரவு நித்திரைக்கு போகும் வரை இறைநினைவோடு எவ்வாறு வாழலாம் என்பதை எமது முன்னோர்கள் வாழ்ந்து காட்டியுள்ள விதம் சிறந்த சான்றுகளாகத்திகழ்கின்றன.</p>

<p>இன்றைய பரபரப்பான நவீன உலகினிலே இவற்றையெல்லாம் கடைப்பிடித்து வாழ்வது பட்டிக்காட்டு பண்பாடாகாதா எனச் சிலர் யோசிக்கலாம். ஆம்! அதிகாலையில் கண்விழித்த உடனேயே கடவுளை நினைத்து எளிதாக செய்யக்கூடிய நமஸ்காரமாக சூரிய நமஸ்காரம் அமைந்துள்ளது. எமது இரு கைகளையும் ஒன்றோடொன்று தேய்த்து அதை “சிவசிவா” என்ற உச்சரிப்புடன் நோக்குவதே எளிதான யாவரும் செய்யக்கூடிய ஒரு தியான வழியாக அமைகின்றது. அதன் பின் காலைக்கடமைகளில் ஈடுபடுவது கூட இந்துக்களுக்கே உரிய ஒரு தனிப்பண்புடன் அமைந்திருத்தலைக் காணலாம்.உதாரணமாக எமது வாழ்வில் முதலிடம் வகிப்பது தாய். அத்தாயின் நடவடிக்கைகள் மூலம் ஒரு குழந்தை தன் முழுவாழ்க்கைக்கும் தேவையானவற்றைக் கற்றுக் கொள்கின்றது. காலையில் எழுந்ததும் முதலில் நீராடி நெற்றியில் திருநீறணிந்து திலகமிட்டு விளக்கேற்றி இறைவனைத் தொழுகின்றாள். தன் குடும்பம் நன்றாக நோய் நொடியின்றி வாழ்ந்து குறைவற்ற செல்வங்களையெல்லாம் அடையவேண்டும் என்பதே அவளுடைய பிரார்த்தனையாக இருக்கின்றது.</p>
:ET